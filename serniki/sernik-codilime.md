## Składniki na dużą tortownicę (26-29 cm średnicy)

- 800-1000 g sera (patrz komentarz poniżej)
- 200-400 g śmietany lub śmietanki (patrz komentarz poniżej)
- 5 dużych jajek (klasa wagowa 63-73 g)
- 1/2 kostki Kasi lub masła
- 1 szkl. drobnego cukru do wypieków (220g)
- łyżeczka cukru waniliowego
- 1 budyń waniliowy bez cukru (40g)
- paczka okrągłych biszkoptów (ok. 100-120g, zależnie od rozmiaru tortownicy)
- Opcjonalnie dodatek aromatu cytrynowego albo pomarańczowego

*Uwaga: rodzaj użytego sera ma duże znaczenie. Najbardziej lubię używać twarogu
zmielonego z Wielunia (ew. Piątnicy), który jest dość gęsty i słodki - wtedy
żeby dodać mu charakteru i rozrzedzić go dodaję kwaśnej śmietany (w proporcji
3:1). Jeśli Twój ser jest sam z siebie dość kwaśny, użyj słodkiej śmietanki, a
proporcje ser-śmietana dobierz w zależności od gęstości sera.*

*Oczywiście należy unikać słonych serów (takich jak mają w USA, np.
Philadelphia). W 1kg sera powinno być nie więcej niż 600 mg sodu (=1500 mg
soli).*

*Ponieważ w USA ciężko dostać odpowiedni ser, czasem stosuję mieszankę quarka,
whipped cream cheese i mascarpone (w proporcjach 2:1:1).*

## Składniki na polewę

- 50g czekolady mlecznej
- 100g czekolady gorzkiej
- 100g śmietanki 30% lub 36% (słodkiej)
- wiórki kokosowe

*Uwaga: śmietanka powinna mieć płynną konsystencję (nie używaj Piątnicy, która
jest zagęszczana - polewa z użyciem Piątnicy nie rozprowadza się dobrze.
Ewentualnie można rozrzedzić ją mlekiem).*

## Procedura

Wyjąć składniki z lodówki godzinę wcześniej.

Dno tortownicy wyłożyć papierem do pieczenia (lub posmarować tłuszczem), ułożyć
na dnie jedną warstwę biszkoptów.

Oddzielić żółtka od białek, uważając aby do białek nie dostała się więcej niż
kropla żółtka.

Żółtka utrzeć z cukrem i cukrem waniliowym na puszystą masę, dodać tłuszcz
(jeśli będzie miękki, nie trzeba go kroić), ucierać, następnie budyń (proszek)
i porcjami ser oraz śmietankę.  Uwaga: zbyt długie miksowanie może sprawić że
sernik potem opadnie.

Z białek ubić sztywną pianę, dodać do masy serowej i delikatnie wymieszać
drewnianą łyżką.  Jak wiadomo, białka najlepiej ubijają się w metalowej misce.
Wylać masę do tortownicy, wyrównać.

Piec około 60(mokrzejszy)-75(suchszy) minut w piekarniku nagrzanym do 140-150
stopni Celsjusza, z grzaniem od góry i dołu ale bez termoobiegu. Po około 40-50
minutach sernik powinien zacząć wyraźnie rosnąć.  Uwaga: sernik powinien
pozostać dość blady - jeśli się mocno zarumieni, to prawdopodobnie był pieczony
zbyt długo lub temperatura była zbyt wysoka - może wtedy opaść.  Po upływie
czasu pieczenia pozostawić na ok. godzinę w zamkniętym piekarniku, potem wyjąć
i pozostawić do schłodzenia. 

## Polewa

w garnku na mleko (z podwójnym dnem) lub kąpieli wodnej podgrzać śmietankę.
Kiedy będzie gorąca, wrzucić połamaną czekoladę, zmniejszyć ogień do minimum
(albo wyłączyć zupełnie) i intensywnie mieszać, najlepiej rózgą kuchenną.
Jeśli polewa lubi się przypalać, należy posiekać czekoladę na możliwie małe
kawałki.  Polać przestudzony sernik, odczekać aż polewa trochę stężeje i
posypać wiórkami kokosowymi.

Przed podaniem sernik powinien spędzić kilka godzin w lodówce.

Smacznego!

